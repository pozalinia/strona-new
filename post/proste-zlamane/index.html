<!DOCTYPE html><html lang="pl"><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>POZa Linią</title><meta name="description" content="Linia – punkt wyjścia każdej refleksji malarskiej. W słynnej (chyba nadal nie przetłumaczonej na polski) „Lines: A Brief History” (2007) brytyjski kulturoznawca Tim Ingold zapraszał czytelników do fundamentalnej refleksji nad antropologią linii, która staje się okazją do zestawienia ze sobą modernistycznego myślenia w trybie narracyjnym&hellip;"><meta name="generator" content="Publii Open-Source CMS for Static Site"><meta name="theme-color" content="#17181E" media="(prefers-color-scheme: dark)"><meta name="theme-color" content="#D73A42" media="(prefers-color-scheme: light)"><meta name="msapplication-navbutton-color" content="#D73A42"><meta name="apple-mobile-web-app-status-bar-style" content="#D73A42"><script type="text/javascript" async src="https://www.googletagmanager.com/gtag/js?id="></script><script type="text/javascript">window.dataLayer = window.dataLayer || [];
				  function gtag(){dataLayer.push(arguments);}
				  gtag('js', new Date());
				  gtag('config', '' );</script><link rel="canonical" href="https://pozalinia.github.io/strona-new/post/proste-zlamane/"><link rel="alternate" type="application/atom+xml" href="https://pozalinia.github.io/strona-new/feed.xml" title="POZa Linią - RSS"><link rel="alternate" type="application/json" href="https://pozalinia.github.io/strona-new/feed.json" title="POZa Linią - JSON"><meta property="og:title" content="PROSTE = (Z)ŁAMANE"><meta property="og:image" content="https://pozalinia.github.io/strona-new/media/website/logo_light.png"><meta property="og:image:width" content="500"><meta property="og:image:height" content="500"><meta property="og:site_name" content="POZa Linią"><meta property="og:description" content="Linia – punkt wyjścia każdej refleksji malarskiej. W słynnej (chyba nadal nie przetłumaczonej na polski) „Lines: A Brief History” (2007) brytyjski kulturoznawca Tim Ingold zapraszał czytelników do fundamentalnej refleksji nad antropologią linii, która staje się okazją do zestawienia ze sobą modernistycznego myślenia w trybie narracyjnym&hellip;"><meta property="og:url" content="https://pozalinia.github.io/strona-new/post/proste-zlamane/"><meta property="og:type" content="article"><link rel="shortcut icon" href="https://pozalinia.github.io/strona-new/media/website/favicon.ico" type="image/x-icon"><link rel="stylesheet" href="https://pozalinia.github.io/strona-new/assets/css/style.css?v=589028d2e262f82777d8b1daffbb6a35"><script type="application/ld+json">{"@context":"http://schema.org","@type":"Article","mainEntityOfPage":{"@type":"WebPage","@id":"https://pozalinia.github.io/strona-new/post/proste-zlamane/"},"headline":"PROSTE = (Z)ŁAMANE","datePublished":"2025-11-29T00:51+01:00","dateModified":"2025-11-29T00:55+01:00","image":{"@type":"ImageObject","url":"https://pozalinia.github.io/strona-new/media/website/logo_light.png","height":500,"width":500},"description":"Linia – punkt wyjścia każdej refleksji malarskiej. W słynnej (chyba nadal nie przetłumaczonej na polski) „Lines: A Brief History” (2007) brytyjski kulturoznawca Tim Ingold zapraszał czytelników do fundamentalnej refleksji nad antropologią linii, która staje się okazją do zestawienia ze sobą modernistycznego myślenia w trybie narracyjnym&hellip;","author":{"@type":"Person","name":"Jakub Skurtys","url":"https://pozalinia.github.io/strona-new/post/authors/jakub-skurtys/"},"publisher":{"@type":"Organization","name":"admin","logo":{"@type":"ImageObject","url":"https://pozalinia.github.io/strona-new/media/website/logo_light.png","height":500,"width":500}}}</script><noscript><style>img[loading] {
                    opacity: 1;
                }</style></noscript><style>.fi{fill:none;stroke-linecap:round;stroke-linejoin:round;vertical-align:middle}</style><style>.li{fill:none;stroke-linecap:round;stroke-linejoin:round;vertical-align:middle}</style><style>.ti{fill:none;stroke-linecap:round;stroke-linejoin:round;vertical-align:middle}</style></head><body class="post-template"><header class="top js-header"><a class="logo" href="https://pozalinia.github.io/strona-new/"><img src="https://pozalinia.github.io/strona-new/media/website/logo_light.png" alt="POZa Linią" width="500" height="500"></a><nav class="navbar js-navbar"><button class="navbar__toggle js-toggle" aria-label="[MISSING TRANSLATION]" aria-haspopup="true" aria-expanded="false"><span class="navbar__toggle-box"><span class="navbar__toggle-inner">[MISSING TRANSLATION]</span></span></button><ul class="navbar__menu"><li><a href="https://pozalinia.github.io/strona-new/" target="_self">Strona główna</a></li><li><a href="https://pozalinia.github.io/strona-new/o-nas-2/" target="_self">O nas</a></li><li><a href="https://pozalinia.github.io/strona-new/post/tags/wpolprace/" target="_self">Współprace</a></li><li><a href="https://pozalinia.github.io/strona-new/kontakt/" target="_self">Kontakt</a></li></ul></nav></header><main class="post"><article class="content"><div class="hero"><figure class="hero__image"><div class="hero__image-wrapper"><img src="https://pozalinia.github.io/strona-new/media/tags/11/proste_dark-2.png" loading="eager" height="1032" width="2084" alt=""></div></figure><header class="hero__content hero__content--centered"><div class="wrapper"><h1 style="gap: 1rem">PROSTE &#x3D; (Z)ŁAMANE</h1></div></header></div><div class="entry-wrapper content__entry"><main><p>Linia – punkt wyjścia każdej refleksji malarskiej. W słynnej (chyba nadal nie przetłumaczonej na polski) „Lines: A Brief History” (2007) brytyjski kulturoznawca Tim Ingold zapraszał czytelników do fundamentalnej refleksji nad antropologią linii, która staje się okazją do zestawienia ze sobą modernistycznego myślenia w trybie narracyjnym (przyczyna-skutek, powiązanie ciągu zdarzeń z linearnością opowieści, które znajdziemy przecież już w „Poetyce” Arystotelesa) i postmodernistycznego myślenia płaszczyznowego, nielinearnego, nastawionego na celebrowanie różnicy. Od takich uproszczeń jednak Ingold ostatecznie ucieka – bo ani liniowość modernizmu, ani nielinearność, wychylona w stronę światotwórstwa, która następowałaby po nim, nie są tak oczywiste i klarowne, jak się na pierwszy rzut oka wydają. Niezmienne pozostaje jednak filozoficzne i estetyczne napięcie między linią prostą (ciągłą) i jej pozorem: przerywaną, kropkowaną, podzieloną, łamaną (u Ingolda to fragmented line of postmodernisty, swego rodzaju ikona naszej epoki, naszych sposobów myślenia i wnioskowania).</p><p>Aż tak daleko nie chciałbym jednak wybiegać. Dla poetyki sprawa jest znacznie prostsza: linia-linijka-wers (i jego przerzutniowe przełamanie), barokowa fałda i secesyjna linia jako jej ornamentacyjny odpowiednik, potem fantazje awangardzistów o wierszu z samych prostych, wierszu-linii telegraficznej, o maksymalnym skrócie. Obok podobne fantazje historyków literatury i krytyków o „liniach Miłosza i Przybosia” i wielkie pytanie, „dlaczego wiersze poetek nie układają się w linie?”; ale to też „Czytnik linii papilarnych” Ewy Lipskiej (aptekarska perspektywa, sprywatyzowany humanizm) i izolinie Marcina Mokrego, zakreślające natężenia egzystencjalnej niepewności i strachu o bliskich (socjologia troski, ready-made z katastrofy XX wieku). Czy literatura podąża po liniach, kryje się za liniami, czy też linie wyznacza? Czy wybieganie poza linię (dziecięce kolorowanki – Miłobędzka, Sendecki, Mueller, Bielicki, Stasiewicz) nie staje się świadomym gestem oporu, tłamszonym w każdej praktyce edukacyjnej (pewna ręka tworzy piękny krój pisma, ta chaotyczna – bazgroły)? A w takim razie: czy złamanie linii jest błędem, czy raczej kontestacją systemu? Wychodzić przed szereg. Pisać na złamanie karku. Czy to nie była jedna z wielkich fantazji literatury nowoczesnej, takie ostateczne ciało-pisanie, linea negra wiersza?</p><p>W tej części zamiast w macierzyńskość i matrylinearność (a dałoby się prześledzić te różne pęknięte i zerwanie linie kobiecości, figur zmuszonych często wbrew sobie do następstwa, piastowania, troski, do przekazywania dalej życia, a więc zachowania „ciągłości”: babek, matek, córek), chciałbym pójść w kontur wiersza, w to, jak zostaje rozegrany plastycznie. A mamy i ściągnięty, autotematyczny wiersz Joanny Balas, tak ściśnięty, że aż czasownik „liniejemy” rozpadł mu się na dwa wersy (linieć to etymologicznie: słabnąć, cienieć; jaka więc jest linia słabnącego wiersza?), i ten bardziej sytuacyjny – Izabeli Poniatowskiej, korzystający z napięć między jednym zestrojem w wersie („na smutki”, „krowa”) a rozciągającym się zarysem sytuacji lirycznej. Nie chodzi o to, że są to wielkie teksty, coś na miarę „Traktatu poetyckiego”. Każdy z nich prezentuje po prostu zupełnie odmienne podejście do podwójnej delimitacji, coś, co dla rasowego wersologa byłoby przyjemnością samą w sobie – możliwość obserwacji rozwiązań, jakie w mowie (pozornie już) wiązanej odziedziczyliśmy po XX-wiecznych technikach pisania i awangardowych eksperymentach z nimi.</p><p>Ale załóżmy, że w większości czytelnicy nigdy nie czytali „Mickiewicza i wersyfikacji narodowej” ani prac Stefanii Skwarczyńskiej czy Lucylli Pszczołowskiej, więc zostaje im wierzyć na słowo. Że dzieje się coś ciekawego między „rozpoczyna się biesiadowanie/ krzesła szurają po podłodze/ leje się zimna gęsta wódka” Michała Dziedzica (wers odpowiada jednostce zdania pojedynczego lub z osobna grupie podmiotu/grupie orzeczenia, zachęca do opowieści, od razu przybiera storytellingową maskę gawędy przy stole, a grzebiąc w lodach/babcię – katachrezą nieustannie łamiemy decorum) a „miednica. nad dziewczynka. / łowi łyse ryby. woda kapie./ po bosych. płytkach. emalii” Anny Marii Wierzchuckiej (wymuszone podziały i jukstapozycje odpowiadające kolejnym kropkom/kroplom, tak jakby naddany kompulsywnie podział wymagał dopiero przezwyciężenia na wyższym poziomie łańcucha bytów). Albo że w „Praniu prochu” Elizy Gardowskiej „linia wiersza” ulega „efektowi jojo” – rozdęciu i skurczeniu, że się rozpycha od wewnątrz, przejada do rozpuku, do ulania (z kubka, z formy), a potem z tego rozszczelnienia rodzą się w tekście cieki (strumienie, kanały); albo że „kończysz czytać wiersz i od teraz po ostatniej linii czytasz inaczej pierwszą”, jak chce idealnie skrojona sytuacja liryczna. Czy z tym efektem wypada zderzyć „matkę poszczącą/ matkę sucharek”, której „blizna (sinokoperkowy róż)/ po cesarce zarasta łuską” u Wierzchuckiej? Więc znowu ten rodzaj napięcia cielesnego, wzmożona somatyczność wiersza, która jego przebieg (porządek delimitacyjny) zestawia z organizmem, najczęściej kobiecym (nie tylko płynności, ale też radykalne cięcia, ślady po bliznach, nieustanna praca przerzutni, próby ucieczki poza formę wierszową, „kiedy ciało/ wybiera odruch”, jak pisze Balas). Ale mamy też prozę, dla mnie cokolwiek komiczną już w tytule (ale czy celowo skampowaną – nie wiem), bo „aloha” i „Grace” (imię bohaterki?) to jakby słowa z tego samego porządku metafizycznego: dziękczynienia, łaski, agape, nawet jeśli jedno ma rodowód hawajski, a drugie łaciński. I tak jak u Wierzchuckiej coś się wyłania z kokonu, próbuje opuścić stadium larwalne, a może inaczej: coś opłakuje żałobę po pustym już kokonie, tak w zwidzianych metamorfozach (czy to efekt narkozy?), w których nakłada się kilka porządków (ten operacyjny i ten plażowo – jeden sterylny, drugi morsko-lesisty i z pnączami wprost z horroru klasy B) żegnamy jakąś formę bohaterki, być może ostatecznie. Cały czas zataczamy „cyrk(l)owe ewolucje” (to z wiersza Weroniki Stępkowskiej), próbując wierszem okiełznać bezforemność czasu (wskazówki zegara, wektory ruchu) i nieforemność ciał.</p></main><section><h4 class="align-center">Wygibasy</h4><p>„Linie/jemy formą” napisała Balas i się zgadzam, zarówno z linieniem, jak i z linii jedzeniem – przez formę w oko czytelnika lub w ucho – a później hopefully do serca i będzie happyend, przyjemny romans z literaturą. Zrzuceniem schematów i wyjściem poza oczywistości może być zabawa formalna, i dla pisarza, i dla krytyka. Wszyscy walczymy przecież o oryginalność, a to walka nie łatwa, zwłaszcza w gąszczu tekstów, które aż proszą się o wyznaczenie prostych łączących A i B w spójną, lekkostrawną narrację. Stąd zwrot mój i Jakuba w stronę geometrii trochę mniej oczywistej, która pozwala proste powyginać, zaczepiając o inne konteksty, frazy i języki (sympatii do smaku angielszczyzny nie udało mi się chyba ukryć). W tych zdiagnozowanych przez Jakuba napięciach międzywersowych (i międzywierszowych) rozgrywa się igranie z żałobą (grzebanie babci u Dziedzica), tounge twister na czas („najazd, kolonizacja? koloryzacja/ pasm górskich na przednówku? gra/ w klasy? klasyfikacja” Stępkowskiej), rozstrzelanka wyrazowa w rytmie jojo Gardowskiej. U Wierzchuckiej zaś kontrastuje linia przerywana (intensywnie kropkowana) z ciągiem przyczynowo-skutkowym matczyno-larwalnym, punkty versus pasma, u Poniatowskiej Olivia Coleman kontra Conan O’Brien (a tak naprawdę przyjaciółka-podmiotka szukająca słuchaczki). „Aloha, Grace” Murasickiej to z kolei opowieść pod tytułem tańcowało życie ze śmiercią, niezbyt efektownie (zgadzam się z nadzieją na świadome skampowanie wyrażoną przez Jakuba). Wszyscy silą się na wygibasy prosto z yoga retreat, a komu się udało osiągnąć nirwanę – to już państwo ocenicie sami. U nas toczy się gra w (z)łamanie fraz i interpretacji [transmisja na żywo, przyjmujemy zakłady].</p></section></div><footer class="content__footer"><div class="entry-wrapper"><div class="content__bio bio"><div><h3 class="h4 bio__name"><a href="https://pozalinia.github.io/strona-new/post/authors/jakub-skurtys/" rel="author">Jakub Skurtys</a></h3><div class="bio__desc"><p>dr, krytyk i historyk literatury, adiunkt na UWr, autor czterech książek o najnowszej poezji oraz kilku wyborów wierszy. Kontakt: jakub.skurtys2@uwr.edu.pl</p></div></div></div></div><nav class="bottom" style="display: flex; justify-content: space-around; align-items:center; margin-bottom: 1rem; font-size: 2rem; margin-top: 2rem"><div style="display: flex; margin: 0; gap: 2rem"></div></nav></footer></article></main><footer class="footer"><div class="wrapper"><div class="footer__copyright"><p>@ 2025 POZa Linią</p></div><div class="footer__social"><a href="https://www.facebook.com/czasopismo.pozalinia/" aria-label="[MISSING TRANSLATION]"><svg><use xlink:href="https://pozalinia.github.io/strona-new/assets/svg/svg-map.svg#facebook"/></svg> </a><a href="https://www.instagram.com/pozalinia/" aria-label="[MISSING TRANSLATION]"><svg><use xlink:href="https://pozalinia.github.io/strona-new/assets/svg/svg-map.svg#instagram"/></svg> </a><a href="https://www.tiktok.com/@pozalinia" aria-label="[MISSING TRANSLATION]"><svg><use xlink:href="https://pozalinia.github.io/strona-new/assets/svg/svg-map.svg#tiktok"/></svg> </a><a href="https://www.youtube.com/@PozaLini%C4%85" aria-label="[MISSING TRANSLATION]"><svg><use xlink:href="https://pozalinia.github.io/strona-new/assets/svg/svg-map.svg#youtube"/></svg></a></div><button id="backToTop" class="footer__bttop" aria-label="[MISSING TRANSLATION]" title="[MISSING TRANSLATION]"><svg width="20" height="20"><use xlink:href="https://pozalinia.github.io/strona-new/assets/svg/svg-map.svg#toparrow"/></svg></button></div></footer><script defer="defer" src="https://pozalinia.github.io/strona-new/assets/js/scripts.min.js?v=700105c316933a8202041b6415abb233"></script><script>window.publiiThemeMenuConfig={mobileMenuMode:'sidebar',animationSpeed:300,submenuWidth: 'auto',doubleClickTime:500,mobileMenuExpandableSubmenus:true,relatedContainerForOverlayMenuSelector:'.top'};</script><script>var images = document.querySelectorAll('img[loading]');
        for (var i = 0; i < images.length; i++) {
            if (images[i].complete) {
                images[i].classList.add('is-loaded');
            } else {
                images[i].addEventListener('load', function () {
                    this.classList.add('is-loaded');
                }, false);
            }
        }</script></body></html>