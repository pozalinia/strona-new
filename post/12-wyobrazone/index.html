<!DOCTYPE html><html lang="pl"><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>POZa Linią</title><meta name="description" content="Wyobrażenie, czyli? Psychologicznie można powiedzieć: „jeden z typów reprezentacji umysłowej”. „Nietrwała struktura poznawcza”. „Umysłowe przedstawienie przedmiotu, który przestał działać na zmysły”. W praktyce czasoprzestrzeń wyobrażona to taka znajdująca się poza czasem, a nawet poza przestrzenią. Zaczepia się o znane nam kategorie poznawcze, ale raczej wpada&hellip;"><meta name="generator" content="Publii Open-Source CMS for Static Site"><meta name="theme-color" content="#17181E" media="(prefers-color-scheme: dark)"><meta name="theme-color" content="#D73A42" media="(prefers-color-scheme: light)"><meta name="msapplication-navbutton-color" content="#D73A42"><meta name="apple-mobile-web-app-status-bar-style" content="#D73A42"><script type="text/javascript" async src="https://www.googletagmanager.com/gtag/js?id="></script><script type="text/javascript">window.dataLayer = window.dataLayer || [];
				  function gtag(){dataLayer.push(arguments);}
				  gtag('js', new Date());
				  gtag('config', '' );</script><link rel="canonical" href="https://pozalinia.pl/post/12-wyobrazone/"><link rel="alternate" type="application/atom+xml" href="https://pozalinia.pl/feed.xml" title="POZa Linią - RSS"><link rel="alternate" type="application/json" href="https://pozalinia.pl/feed.json" title="POZa Linią - JSON"><meta property="og:title" content="WYOBRAŻONE"><meta property="og:image" content="https://pozalinia.pl/media/website/logo_light.png"><meta property="og:image:width" content="500"><meta property="og:image:height" content="500"><meta property="og:site_name" content="POZa Linią"><meta property="og:description" content="Wyobrażenie, czyli? Psychologicznie można powiedzieć: „jeden z typów reprezentacji umysłowej”. „Nietrwała struktura poznawcza”. „Umysłowe przedstawienie przedmiotu, który przestał działać na zmysły”. W praktyce czasoprzestrzeń wyobrażona to taka znajdująca się poza czasem, a nawet poza przestrzenią. Zaczepia się o znane nam kategorie poznawcze, ale raczej wpada&hellip;"><meta property="og:url" content="https://pozalinia.pl/post/12-wyobrazone/"><meta property="og:type" content="article"><link rel="shortcut icon" href="https://pozalinia.pl/media/website/favicon.ico" type="image/x-icon"><link rel="stylesheet" href="https://pozalinia.pl/assets/css/style.css?v=e43277fa048f29eba87515069c016efa"><script type="application/ld+json">{"@context":"http://schema.org","@type":"Article","mainEntityOfPage":{"@type":"WebPage","@id":"https://pozalinia.pl/post/12-wyobrazone/"},"headline":"WYOBRAŻONE","datePublished":"2025-11-26T17:43+01:00","dateModified":"2025-12-01T15:22+01:00","image":{"@type":"ImageObject","url":"https://pozalinia.pl/media/website/logo_light.png","height":500,"width":500},"description":"Wyobrażenie, czyli? Psychologicznie można powiedzieć: „jeden z typów reprezentacji umysłowej”. „Nietrwała struktura poznawcza”. „Umysłowe przedstawienie przedmiotu, który przestał działać na zmysły”. W praktyce czasoprzestrzeń wyobrażona to taka znajdująca się poza czasem, a nawet poza przestrzenią. Zaczepia się o znane nam kategorie poznawcze, ale raczej wpada&hellip;","author":{"@type":"Person","name":"Adrianna Marczak","url":"https://pozalinia.pl/post/authors/adrianna-marczak/"},"publisher":{"@type":"Organization","name":"admin","logo":{"@type":"ImageObject","url":"https://pozalinia.pl/media/website/logo_light.png","height":500,"width":500}}}</script><noscript><style>img[loading] {
                    opacity: 1;
                }</style></noscript><style>.fi{fill:none;stroke-linecap:round;stroke-linejoin:round;vertical-align:middle}</style><style>.li{fill:none;stroke-linecap:round;stroke-linejoin:round;vertical-align:middle}</style><style>.ti{fill:none;stroke-linecap:round;stroke-linejoin:round;vertical-align:middle}</style></head><body class="post-template"><header class="top js-header"><a class="logo" href="https://pozalinia.pl/"><img src="https://pozalinia.pl/media/website/logo_light.png" alt="POZa Linią" width="500" height="500"></a><nav class="navbar js-navbar"><button class="navbar__toggle js-toggle" aria-label="[MISSING TRANSLATION]" aria-haspopup="true" aria-expanded="false"><span class="navbar__toggle-box"><span class="navbar__toggle-inner">[MISSING TRANSLATION]</span></span></button><ul class="navbar__menu"><li><a href="https://pozalinia.pl/" target="_self">Strona główna</a></li><li><a href="https://pozalinia.pl/o-nas-2/" target="_self">O nas</a></li><li><a href="https://pozalinia.pl/post/tags/wpolprace/" target="_self">Współprace</a></li><li><a href="https://pozalinia.pl/kontakt/" target="_self">Kontakt</a></li></ul></nav></header><main class="post"><article class="content"><div class="hero"><figure class="hero__image"><div class="hero__image-wrapper"><img src="https://pozalinia.pl/media/tags/3/2.-wyobrazone.jpg" loading="eager" height="2114" width="4268" alt="Przestrzenie wyobrażone"></div></figure><header class="hero__content hero__content--centered"></header></div><div class="wrapper"><nav class="post-nav-custom"><div class="post-nav-custom__item"><a href="https://pozalinia.pl/post/przedmowa-wydania-2/" id="goprev">◁</a></div><div class="post-nav-custom__center"><div style="display: flex; gap: 2rem; justify-content: center;">WYOBRAŻONE</div></div><div class="post-nav-custom__item"><a href="https://pozalinia.pl/post/olympus-mons/" id="gonext" style="text-decoration: none">▷</a></div></nav></div><div class="post-layout"><div class="entry-wrapper content__entry layout-area-text"><p>Wyobrażenie, czyli? Psychologicznie można powiedzieć: „jeden z typów reprezentacji umysłowej”. „Nietrwała struktura poznawcza”. „Umysłowe przedstawienie przedmiotu, który przestał działać na zmysły”. W praktyce czasoprzestrzeń wyobrażona to taka znajdująca się poza czasem, a nawet poza przestrzenią. Zaczepia się o znane nam kategorie poznawcze, ale raczej wpada na rzeczywistość niezdarnym potknięciem i uroczo przeprasza za przypadkowość i krótkotrwałość tego kontaktu. Wyobraźnia trochę flirciarsko ociera się o wrażenie, trochę upojnie się na nie osuwa, ale nie można jej odmówić tej erotycznej relacji ze zmysłowym poznaniem – romantycznej, czyli opartej na grze bliskości i dystansu.  Jest zakochana w świecie pozaumysłowym, nie podlega jednak jego fundamentalnym kategoriom, w tym czasowi i przestrzeni. Jako „reprezentacja” i to w dodatku „nietrwała” jest narażona na drgania, zniekształcenia, niejasności. Na nieistnienie w swoim istnieniu. Przestrzeń z konieczności przejściowa? Zamglona, zatarta? Tak, ale, odwołując się tym razem do sztuk plastycznych: okaże się też fotograficzna czy nawet drukarska, kiedy korzysta z utrwalonych matryc. </p><p>Literackie światy wyobrażane są indywidualnymi sposobami bycia, które istnieją jak warstwy polisensorycznej, polisemantycznej tkaniny przeszyte jednym umysłem. Czasoprzestrzeń wyobrażona to taka wyrastająca z podmiotowości, obwleczona wrażliwością patrzącego, ale samodzielnie wpijająca się w rzeczywistość. Współoddychająca. To prześwit „rytmu przygryzanego języka” (A. Sobkowiak) czy zapach, którym można się dotykać (jak u Ł. Woźniaka). Wyobraźnia jako kategoria jest filtrem, miękką, bawełnianą, ale prześwitującą bluzką narzuconą na receptory czuciowe. Świadomość osuwa się pod naciskiem bodźców, przesypuje w palcach, wygina pod ciepłą wilgocią brzuchy, a potem tka z nich swoją opowieść. Historia opowiada się fenomenem, ale fenomenem <em>czegoś</em>. Czegoś bardzo konkretnego.</p><p>W już dosyć przestarzałym psychologicznym ujęciu wyróżniano wyobraźnię twórczą i odtwórczą – jedną, konstruującą nowe połączenia umysłowe ze znanych obrazów  i drugą, przywołującą wcześniej odbierane bodźce. Chciałabym zrównać te mechanizmy jako podobnie kreacyjne, niekoniecznie na gruncie współczesnej psychologii (choć może i by się ze mną zgodziła), ale przede wszystkim w literaturze. Zrodzone w bólach i ekstazach światy przedstawione tekstów nazwanych zbiorczo „czasoprzestrzeniami wyobrażonymi” to pączkujące wizje przyszłości i wspomnienia z przeszłości. Podobnie świeże i wygniecione, tak samo twórcze, pachnące <em>love children</em> głęboko ugruntowanych doświadczeń. W zakorzenionych spostrzeżeniach wykluwają się wielkie i małe dziwowiska, przestrzenie niezaistniałe i mgliście bywające, chociaż namacalne w swojej potencjalności. Przecież snucie „kiedyś” nie jest daleko od wysnuwania „zaraz”. Kiedy wywlekamy z siebie wszystkie kłujące detale, partykularyzmy wyszyte w tkankach naszej podmiotowości, wyobraźnia w przypadkach wielu czasów i przestrzeni rządzi tak samo mocną ręką (czyli – subtelnym muśnięciem?).</p><p>Wszechobecne szczegóły, nawet jeśli podebrane różnym miejscom, można namierzyć punktowo i rozrysować w siatkę nie tylko widowisk, ale wrażliwości. Intuicje apokaliptyczne i utopijne przenikają się w tekstach Radosława Marcina Bartza w zależności od punktu widzenia – to prorokowanie, marzenie czy rozliczenie? Raczej: alternatywny projekt, dosyć szeroka mapa świata potencjalnego. Autor kreśli atlas z encyklopedią marsjańskiej fauny i flory, detaliczny, fizyczny i geograficzny opis przestrzeni nieludzkiej, chociaż mierzonej ludzkimi miarami. Burza? Trzymiesięczna. Temperatura? Stabilna, pozwalająca rozwinąć się znanym gatunkom i ich nieznanym zwyczajom. Wojny? O dziwo, marsjański eden jest idealnie, po bożemu zharmonizowany. Natura bardzo dzika, bardzo romantyczna i bardzo <em>naturans</em> przejmuje pozostałości po ludzkich zapędach kolonizacyjnych (zawłaszczony zostaje zawłaszczający Pathfinder), ale także inspiruje się cywilizacyjnymi wytworami, połyka je i z namaszczeniem kreacjonisty wypluwa jako własne dzieci. Pojęcia antropocentrycznych biologii i religii zgrzytają pod zębami, kiedy podmiot przewiduje nadchodzące zniszczenia, tak wyobrażeniowo oddalone, jak uczuciowo bliskie. Taka wizja to antycypacja ukrytego chaosu w pozornym, dzikim porządku, a na skraj niepewności zaprowadza nas obcy, ale rozpoznawalny detal – wyrasta jak  „żelazny słup zakończony żółtymi świetlikami”. Projekt czasoprzestrzeni jako uczucia? Tak, zwłaszcza kiedy pomyślimy o kosmicznych podbojach dżdżownic i losie ich utraconej podmiotowości. Chociaż przecież (niestety tak humanistycznie jak tylko mogła) podmiotowość ta zginęła równie szybko, jak zaistniała, wyobraźnię rozbudza jej fantazyjna, ale bliska potencjalność. A właśnie to ambiwalentne pobudzenie, te wrażenia towarzyszące alternatywom są punktem zbieżnym na planie poetyckich światów możliwych.</p><p>Skoro mowa o możliwości, czy myśleliście kiedyś o sobie jak o potencjalnym grzybie? Może podmiot wiersza Łukasza Woźniaka niekoniecznie, ale nie-przeistaczając się w tej myślowej negacji, już zawiera pewną metamorfozę. Zlewa się zmysłowo z innym, z grzybem, z czymś „poza”, ale tylko w wyobrażeniu. Teksty Woźniaka to sensoryczne wariacje, próby wyjścia z własnej podmiotowości, jednocześnie wykluczające możliwość spojrzenia z miejsca nie-ja. I przez wykluczenie wyobrażenia – włączają je. Kalejdoskop zmysłów, kadry: żabie-ptasie, zwierzęce-ludzkie, mikro-makro zderzają się na styku wersów i odsłaniają kulisy rzeczywistości. Na obrzeżach miast i blokowisk, za fabrykami wpadamy na metaforyczne sznury i prawdziwe szczury, obrazy połączone delikatnym szwem surrealizmu, dziejące się obok człowieka, ale splecione z jego skrzętnie pożeranych, cywilizacyjnych resztek. Wymiar „wyobrażonego” nie ogranicza się tu do jakiejś konkretnej, wizyjnej projekcji, to nagromadzenie możliwości odczuć i obrazów, rozszerzenie myślenia o świadomości. Wiersze Woźniaka są pomysłem rozszczelnienia ludzkiej perspektywy, usiłują przechytrzyć łatwy odruch linearnej, wzrokocentrycznej percepcji.</p><p>Jednak wśród hipersensoryków poetyckich tego numeru króluje Maciej Borowiak, którego wyobraźnia zaciąga się dzieciństwem i chucha nam w twarz papierosowym oddechem osiedlowego sprzedawcy żarówek. Autor w detalu zostaje jak najdłużej, pozwala mu trochę odtajać, trochę ruminować w króciutkich strofach. To: dźwięk klekotu. Biały kolor rybich brzuchów. Nie, brzuszków, tutaj ciałka są drobne, wrażenia subtelne i przeciągłe jak ziewnięcie wyczerpanego, wybieganego chłopca. W <em>new kids</em>, ledwo łapiąc oddech na przerzutniach, te same uczucia zarzucają nas, wyciśnięte po kolei z bloków, z mięsa, z okien, rzędów, z fraz. Automatyzm braku uznania dziecięcej podmiotowości wchodzi w rytm automatyzmu dziecięcej, poklatkowej pamięci. Tekst nie jest wylewny. Nie jest nawet ekspresyjny, ale transponuje perspektywę, wyrywa czytelnika z dizajnerskiej kanapy i stawia na baczność w sklepie rybnym. Borowiak wie jak dobrze zawekować poczucie bycia umniejszonym połączone z bezpieczeństwem – wystarczy postawić je na wysokości brzucha. Wzrok skierowany na seledynową marynarkę nie kłamie. Świadczy, opowiada swoją (prostą w gruncie rzeczy) historię nie zdarzeń, ale nakłuć na wyczulone, dorastające oczy. Uszy, nosy, języki.</p><p>Z przeszłości Marta Tychowska zabiera nas na styk wspomnień z wizją, projektuje jednoczesne, znieruchomiałe jak w bursztynie „kiedyś-zaraz”. Wyobraża sobie sferę liminalną – wiersze tchną nie tylko przejściem jako dorastaniem, czy zwyczajnie atmosferą nastoletniego romansu. Sytuacje umieszczają czytelnika w procesach: odrastania włosów, wychodzenia z mody, łamania serc. W czasie pomiędzy mrugnięciem a końcem lata tkwi rozwleczona w czasie, wciąż jednorodna strata. Nostalgia relatywizuje czas, zagęszczając go do konsystencji miodu i oblepiając nim palce. Momenty przeszłości rozwlekają się w nieskończoność, a łapczywe potencjalności wysnute z bólu zagarniają wyobrażone, odrośnięte włosy tylko podmiotce znanego „kogoś” i rozciągają je do krwi. Tychowska nie tylko kondensuje i konserwuje czas – zamyka w nim wyraźnie słodkie nuty nadziei wgrane do CV, wygrywane na butelce z listem. Wyobraźnia autorki pracuje tu w przestrzeni niedookreślonej, w czekaniu i w tęsknocie. </p><p>Inne nastoletnie, prawie netfliksowe (raczej nie szekspirowskie – w końcu „gdzie był Szekspir kiedy się spartoliło”?) wspomnienie pierwszego romansu wyświetla Miłosz Broniszewski. Tym razem prześwituje język wieku dojrzewania – znaków, przetarć w pamięci, które zastępują domysły i pytajniki. Punktami zaczepienia są niejasne liczby i wyblakłe kolory, na przykład czyichś włosów. Do wyobrażeń przebijają się głęboko wyryte w konkretnych latach słowa. Ten dorosły podmiot, mówiący o wzwodach z kamienną twarzą, trochę z pobłażaniem, ale i nieskrywaną sympatią wraca językiem do swoich „starych” czy „spartoleń”. Wyraźnie odczuwalny jest dystans pomiędzy oddaloną perspektywą podmiotu a jego (pra)starą miłością. Powrót do „pierwotnej bezradności” nie uderza nierozgarnięciem podlotka próbującego niezręcznie wytłumaczyć się z wilgotnych rąk i brudnych skarpet. Ale w tym zdystansowanym spojrzeniu znajduje się nagromadzone przez lata ciepło, prawdziwa wartość „wyobrażonego” napływa właśnie przez szczeliny, które rozłamują dobrze znany obraz. Miłości rozlewają się w pamięci i zlewają, delikatnie, ale przecież bardzo dotkliwie – rumieńcami i potem. Strofy rozdzielone krótkimi wersami są jak urwane myśli, klatki nostalgicznego, trochę ckliwego <em>rom-comu</em>, którego kiczowatość wybrania się delikatnością czegoś „pierwszego” a nawet „praprapierwszego”.</p><p>Mniej fotografią, a bardziej odbitką pisze Adriana Sobkowiak o doświadczeniu generacyjnym przekłuwającym wszystkie warstwy skóry co najmniej do trzeciego pokolenia. Rozmowa spokrewnionych ze sobą kobiet przebiega jak zabawa w głuchy (czy raczej głuchoniemy) telefon, kiedy cisza odpowiada ciszy, a echo niewypowiedzianych słów nie wydobywa się nigdy z bohaterek, chociaż głośno rezonuje pomiędzy nimi. Maszyny do szycia mówią głośniej, niż ich właścicielki, czasami jeszcze wtedy, gdy tamtych już nie ma. To w powtarzalnych gestach, stukotach drobnych rytuałów przyzwalających na przemoc przekazuje się milczący język odruchowego braku. Braku reakcji. Braku instynktu obronnego, który usuwa się środkiem przeciwgrzybiczym do „próchno-słów”. Podmiotka Sobkowiak przegląda się w przeszłości swoich poprzedniczek jak w lustrze, a jej obroty, samo-refleksję i samo-zaprzeczenie imituje ruch graficznie odbijanych od siebie wersów. W zwierciadlanej wyobraźni Sobkowiak nie spełnia się jednak żaden „wieczny powrót”.  Powtarzalna, wyuczona, ale bolesna czasoprzestrzeń jest tak samo uwewnętrzniona jak uświadomiona – i spotyka się z twardym „nie”. Sprzeciw nie jest tylko nazwą, to imię, a akt nazywania jako performatywny stwarza nową rzeczywistość podmiotki. Sobkowiak pozwala spuentować rozważania o wyobrażeniu dość optymistycznie: każda potencja spotyka się z możliwością aktualizacji. Każde wyobrażone może być emancypacyjne. A każde czucie rodzi potencjalności we wszystkich możliwych czasach i przestrzeniach.</p></div><div class="content__bio bio layout-area-bio"><div><h6 class="h6 bio__name" style="display: flex; align-items: center; justify-content: space-between;"><a href="https://pozalinia.pl/post/authors/adrianna-marczak/" rel="author">Adrianna Marczak</a> <span class="js-bio-toggle" onclick="toggleBio(this)">+</span></h6><div class="bio__desc" style="display: none; margin-top: 10px;"><p>studentka filologii polskiej i filozofii w Poznaniu, wiceprzewodnicząca Koła Literatury Nowej. Współtworzy Studencką Nagrodę Literacką Z BUTA. Służbowo czyta, prywatnie pisze, a krytykuje na pograniczach. Publikowała w „Stronie Czynnej”, „e-elewatorze” czy „Migotaniach”, zdarzało jej się współpracować przy różnych gatunkach zinów. Wiersze lubi śmieszne, żarty – nieśmieszne, filozofie – różne, musicale – każde, fasolę też każdą, a różowy z czerwonym.</p></div></div></div><div class="entry-wrapper content__entry layout-area-text"><h4 style="text-align: center; margin-bottom: 2rem;">Kierunki wyobraźni</h4><p><span style="font-weight: 400;">Teksty zgromadzone w tym dziale pokazują wielotorowość wyobraźni: od rysowania ulotnych, często niemożliwych horyzontów, po naruszanie podstaw przeszłości. Rozmaite teksty wchodzą tu ze sobą w dialog: u Bartza mamy drzewa wyrosłe na Marsie, modelowanie przestrzeni obcych planet, rysowanie alternatywnych kosmicznych porządków. W podobnych rejonach sytuuje się poezja Woźniaka, najpierw mykocentryczna, potem negocjująca granice życia i śmierci w zaskakujących pejzażach. Pozostali grają gdzieś bliżej ciała: Tychowska jest nieco wspomnieniowa, ale z drugiej strony wychyla się ku temu, co nadejdzie; Broniszewski i Sobkowiak szukają prapoczątków, ale pierwszy cofa się tu do imaginacyjnej mitologii indywidualnego dorastania, a druga do historii rodzinnych. Pomostem między różnymi ujęciami wyobrażonego byłby pewnie Borowiak, u którego zaczyna się od ciała, ale potem jakby je kawałkuje, a w końcu kwestionuje samą „ludzkość” jako cechę biologiczną. Osoby piszące skupiają się tu wokół podobnych problemów, ale rysują rozmaite linie – to po prostu świetne wiersze. </span></p></div><div class="content__bio bio layout-area-bio"><div><h6 class="h6 bio__name" style="display: flex; align-items: center; justify-content: space-between;"><a href="https://pozalinia.pl/post/authors/agnieszka-waligora/" rel="author">Agnieszka Waligóra</a> <span class="js-bio-toggle" onclick="toggleBio(this)">+</span></h6><div class="bio__desc" style="display: none; margin-top: 10px;"><p>literaturoznawczyni, krytyczka literacka i tłumaczka. Zajmuje się głównie polską poezją najnowszą w kontekstach teoretycznych, filozoficznych i politycznych. Autorka książki „Nowy autotematyzm? Metarefleksja w poezji polskiej po 1989 roku”.</p></div></div></div></div><footer class="content__footer"><div class="entry-wrapper"></div><nav class="bottom" style="display: flex; justify-content: space-around; align-items:center; margin-bottom: 1rem; font-size: 2rem; margin-top: 2rem"><a href="https://pozalinia.pl/post/przedmowa-wydania-2/" id="goprev" style="text-decoration: none">◁</a><div style="display: flex; margin: 0; gap: 2rem"><a href="https://pozalinia.pl/post/wydanie-2-czasoprzestrzenie-30112025/" style="font-size: 1rem; text-align: right">Wydanie 2 „Czasoprzestrzenie”, 30.11.2025</a></div><a href="https://pozalinia.pl/post/olympus-mons/" id="gonext" style="text-decoration: none">▷</a></nav></footer></article></main><footer class="footer"><div class="wrapper"><div class="footer__copyright"><p>@ 2025 POZa Linią</p></div><div class="footer__social"><a href="https://www.facebook.com/czasopismo.pozalinia/" aria-label="[MISSING TRANSLATION]"><svg><use xlink:href="https://pozalinia.pl/assets/svg/svg-map.svg#facebook"/></svg> </a><a href="https://www.instagram.com/pozalinia/" aria-label="[MISSING TRANSLATION]"><svg><use xlink:href="https://pozalinia.pl/assets/svg/svg-map.svg#instagram"/></svg> </a><a href="https://www.tiktok.com/@pozalinia" aria-label="[MISSING TRANSLATION]"><svg><use xlink:href="https://pozalinia.pl/assets/svg/svg-map.svg#tiktok"/></svg> </a><a href="https://www.youtube.com/@PozaLini%C4%85" aria-label="[MISSING TRANSLATION]"><svg><use xlink:href="https://pozalinia.pl/assets/svg/svg-map.svg#youtube"/></svg></a></div><button id="backToTop" class="footer__bttop" aria-label="[MISSING TRANSLATION]" title="[MISSING TRANSLATION]"><svg width="20" height="20"><use xlink:href="https://pozalinia.pl/assets/svg/svg-map.svg#toparrow"/></svg></button></div></footer><script defer="defer" src="https://pozalinia.pl/assets/js/scripts.min.js?v=700105c316933a8202041b6415abb233"></script><script>window.publiiThemeMenuConfig={mobileMenuMode:'sidebar',animationSpeed:300,submenuWidth: 'auto',doubleClickTime:500,mobileMenuExpandableSubmenus:true,relatedContainerForOverlayMenuSelector:'.top'};</script><script>var images = document.querySelectorAll('img[loading]');
        for (var i = 0; i < images.length; i++) {
            if (images[i].complete) {
                images[i].classList.add('is-loaded');
            } else {
                images[i].addEventListener('load', function () {
                    this.classList.add('is-loaded');
                }, false);
            }
        }</script></body></html><script>function toggleBio(btn) {
    // Znajdź opis wewnątrz tego samego rodzica
    var parent = btn.closest('div'); 
    var desc = parent.querySelector('.bio__desc');

    if (desc.style.display === "none") {
        desc.style.display = "block";
        btn.innerHTML = "&minus;";
    } else {
        desc.style.display = "none";
        btn.innerText = "+";
    }
}</script>